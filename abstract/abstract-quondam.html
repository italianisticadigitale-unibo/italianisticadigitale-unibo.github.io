<h3 class="center-text color-black no-margin-top thumbnail-title">Amedeo Quondam - <a href="http://www.bibliotecaitaliana.it/" class="color-dimgray underline italic" target="_blank">Biblioteca Italiana</a></h3>
<hr class="color-dimgray hr-card">
<h2 class="pre-footer-subtitle color-black margin-bottom-button">ABSTRACT</h2>
<p class="color-black justify p-section">
   Ho avuto difficoltà in questi giorni a ricostruire l’avvio dell’esperienza della Biblioteca Italiana, e non solo perché si 
   perde nella notte dei tempi (digitali), ma perché tutto è cambiato da allora, con lentezza e fatica nei nostri territori, 
   ma tutto è cambiato. 
</p>
<p class="color-black justify p-section">
   In principio fu l’esperienza dell’Istituto di studi rinascimentali di Ferrara (fondato nel 1983, quando molti di voi neppure erano nati), 
   con i suoi Archivi di documentazione e ricerca, da subito orientati, senza neppure saperlo, verso i big data. Poi venne il Centro 
   Interuniversitario Biblioteca Italiana Telematica (CIBIT), un consorzio interuniversitario attivato nel 1996 tra 16 atenei italiani, 
   ridotti a 6 quando fu rinnovato alla scadenza, dieci anni dopo, mutando la “T” in “D” (Digitale): fu il momento di massimo slancio e di 
   grande produttività, in rapporto organico con le istituzioni del MIBAC e del MIUR. Biblioteca Italiana, a esempio, ha fatto parte di quel 
   Comitato guida per la Biblioteca digitale, attivo nel breve periodo di investimenti pubblici in questo settore, da cui nacque Internet 
   Culturale; in questo contesto istituzionale è stato possibile realizzare il progetto degli incunaboli volgari, che è un prototipo di biblioteca
    digitale ad alto valore aggiunto. 
</p>
<p class="color-black justify p-section">
   Di tanti altri progetti, anche se portati a termine e sperimentalmente pubblicati sul sito non è purtroppo rimasta traccia alcuna, dopo 
   essere stati rimossi, ma qualcosa è stata salvata e potrebbe essere proficuamente riutilizzata. 
</p>
<p class="color-black justify p-section">
   In questo lungo, troppo lungo, arco di tempo Biblioteca Italiana ha attraversato le grandi mutazioni del digitale, 
   e dei suoi stessi supporti: dai dischi alla rete, dai suoi proprietari (il glorioso DBT, nei nostri campi) alle piattaforme 
   in open access, ogni volta riorganizzando le proprie banche dati (il digitale è l’invenzione più costosa nella storia dell’umanità): 
   da subito, però, adottando i criteri di codifica (e di edizione) dei testi che ben presto furono internazionalmente elaborati per le 
   biblioteche digitali. 
</p>
<p class="color-black justify p-section">
   Nel corso del 2020 il sito è stato completamente rinnovato grazie al generoso intervento del Dipartimento della Sapienza. 
</p>
<p class="color-black justify p-section">
   Biblioteca Italiana vorrebbe ora tornare a svilupparsi anche grazie al nuovo, straordinario, interesse degli addetti ai lavori nei campi 
   dell’italianistica, che questo Convegno mirabilmente testimonia.
</p>